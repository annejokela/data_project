Projektissa analysoitiin suomalaisten matkailuun liittyvää dataa Python -ohjelmoinnin ja koneoppimisen avulla. Lähteenä käytettiin Tilastokeskuksen verkkojulkaisuja (www.stat.fi/tilasto/smat). Data käsitteli suomalaisten matkailua koronavuosina 2020-21 ja näitä edeltävinä 10 vuotena. Koronaepidemian vaikutus matkailun määrään ja matkakohteisiin tuli selkeästi esille koneoppimisen regressio-, luokittelu- ja klusterointimallien avulla. Lineaarinen regressio -malli kuvasi paremmin kotimaan kuin ulkomaan matkailussa tapahtuneita muutoksia, koska ulkomaan matkojen määrä romahti voimakkaammin kuin kotimaan matkojen vuodesta 2020 lähtien. Luokittelumalleista käytettiin logistinen regressio -mallia, jossa kohdemuuttujana oli matkan kohde (kotimaa, ulkomaat) ja selitemuuttujina matkojen lukumäärä sekä yöpymisten lukumäärä näissä matkakohteissa. Logistisen regression avulla pystyttiin erittäin hyvin ennustamaan matkakohde matkojen ja yöpymisten lukumäärien avulla. Näiden lisäksi käytettiin K-means -mallia (klusterointimalli) erityisesti tarkasteluun matkojen määrän muutoksista vuosina 2010-21. Mallin avulla pystyttiin saamaan esille matkailussa tapahtuneet muutokset koronavuosien aikana: ulkomaan matkailu väheni kotimaan matkailua voimakkaammin.
